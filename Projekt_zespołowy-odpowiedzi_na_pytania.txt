1.	Ile osób brało udział w projekcie? Ile czasu trwał projekt i co było zadaniem w projekcie?

W projekcie brały udział cztery osoby plus jeden Project Manager, który był jednocześnie mentorem służącym pomocą w rozwiązywaniu problemów podczas tworzenia projektu. Projekt trwał cztery tygodnie. Zadaniem w projekcie było wykonanie backendu aplikacji webowej imitującej sklep internetowy, wykorzystując do tego Rest Api, które udostępnia Spring Framework.

2.	Jak była zorganizowana komunikacja w zespole i podział zadań na poszczególne osoby?

Komunikacja w zespole odbywała się poprzez:
- chat grupowy stworzony przez Kodillę na czas trwania projektu,
- chat grupowy stworzony przez członków zespołu na platformie Skype,
- cotygodniowe video-spotkania całego zespołu + PM
- komentarze do zadań w Jira
- komentarze na platformie GitHub podczas Code Review

Podział zadań odbywał się poprzez tablicę Kanban utworzoną specjalnie dla tego projektu. Wszystkie zadania do wykonania były rozpisane i umieszczone w kolumnie „backlog”. Każdy z członków zespołu wybierał kolejne zadania i przypisywał je do siebie oraz przenosił je do kolumny „in Progress”. Po wykonaniu zadania należało przenieść zadanie do kolumny „in review” i utworzyć pullrequest’a po uprzednim wysłaniu zmian do zdalnego repozytorium. W pierwszym tygodniu, akceptowania pullrequest’ów dokonywał PM, a w kolejnych 3 tygodniach już sami członkowie zespołu.

3.	W jaki sposób dbaliście o jakość i spójność wynikowego kodu projektu?

Zgodnie ze wstępnymi zaleceniami PM, zaczęliśmy od stworzenia schematu bazy danych. Każdy z członków zespołu stworzył schemat według własnego pomysłu, po czym podczas video-spotkania została ustalona ostateczna wersja. Następnie ustaliliśmy główne założenia projektowe np. w jakim pakiecie mają znajdować się poszczególne klasy, określenie typów dla pól, czy będziemy korzystać z Loomboka, itp.. Z czasem dodawaliśmy kolejne założenia, wszystko było zapisywane w pliku, do którego każdy miał dostęp i możliwość modyfikacji.
Pomocnym w dbaniu o spójność kodu było również dokonywanie tzw. CodeReview, gdzie w przypadku jakiś wątpliwości odbywała się dyskusja głównie poprzez chat grupowy na Skypie lub poprzez komentowanie części kodu na GitHubie.

4.	Co było największym problemem w pracy zespołowej i jak sobie z tym poradziliście?

Głównym problemem podczas pracy w zespole była zróżnicowana dyspozycyjność, niektórzy członkowie mogli pracować nad projektem głównie przez weekend, inni tylko od poniedziałku do piątku. Staraliśmy się jednak wszyscy w miarę możliwości na etapach, gdzie praca jednego członka zespołu była uzależniona od prac innego, wygospodarować kilka godzin na dokończenie tych uzależnionych od siebie prac, żeby projekt nie utknął w miejscu.                

5.	Jakie widzisz korzyści z pracy zespołowej w tym projekcie?

Było to dla mnie zupełnie nowe doświadczenie podczas nauki programowania, taka mała namiastka rzeczywistej pracy dewelopera. Rozwiązywanie problemów w grupie jest dużo łatwiejsze, szybsze i przyjemniejsze niż samemu.

6.	Co było dla Ciebie największym wyzwaniem?

Praca z GitHubem, opanowanie nowych poleceń i funkcji (np. merge, pull, tworzenie branchów, codeReview, akceptowanie pull requestów), których podczas pracy jednoosobowej się praktycznie nie używa.

7.	Gdybyś zaczynał projekt od zera, co byś poprawił lub zrobił inaczej?

Podczas projektu powtórzyłem i utrwaliłem wiedzę z zakresu REST API i  biblioteki Springa, w związku z czym główny szkielet projektu powstałby szybciej i można byłoby skupić się na dodawaniu „smaczków” do projektu, bardziej zaawansowanych funkcji.

